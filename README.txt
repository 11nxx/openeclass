-----------------------------
Πλατφόρμα GUnet eClass 1.7
-----------------------------

Η πλατφόρμα eClass είναι ένα ολοκληρωμένο Σύστημα Διαχείρισης Ηλεκτρονικών 
Μαθημάτων και αποτελεί την πρόταση του Ακαδημαϊκού Διαδικτύου GUnet για την 
υποστήριξη της Υπηρεσίας Ασύγχρονης Τηλεκπαίδευσης. Αναπτύχθηκε από την 
Ομάδα Ασύγχρονης Τηλεκπαίδευσης του Ακαδημαϊκού Διαδικτύου, υποστηρίζεται 
κεντρικά από το GUnet και διανέμεται ελεύθερα ως Λογισμικό Ανοικτού Κώδικα.

Η διάθεση της πλατφόρμας ξεκίνησε το Μάρτιο του 2003, και σήμερα τέσσερα χρόνια
μετά διανέμεται η έβδομη κατά σειρά έκδοση της πλατφόρμας (eClass 1.7). Όλα αυτά τα 
χρόνια χρησιμοποιείται με επιτυχία από το σύνολο σχεδόν των Ακαδημαϊκών Ιδρυμάτων 
της χώρας καθώς κι από ένα πλήθος άλλων εκπαιδευτικών οργανισμών, υποστηρίζοντας 
ενεργά τις δράσεις Ασύγχρονης Τηλεκπαίδευσης και Κατάρτισης.

Στόχος της είναι η παροχή υποδομών εκπαίδευσης και κατάρτισης ανεξάρτητα 
από τους περιοριστικούς παράγοντες του χώρου και του χρόνου της κλασσικής 
διδασκαλίας, καθώς και η εισαγωγή των νέων τεχνολογιών στην εκπαιδευτική 
διαδικασία. Για την επίτευξη του παραπάνω στόχου η πλατφόρμα eClass υποστηρίζει 
την ηλεκτρονική οργάνωση, αποθήκευση και παρουσίαση του εκπαιδευτικού υλικού, 
που προσφέρεται σήμερα στους εκπαιδευόμενους με παραδοσιακά μέσα (βιβλία, 
σημειώσεις, κ.λπ.), σε ψηφιακή μορφή άμεσα προσβάσιμη από το Διαδίκτυο.

Η Ομάδα Ασύγχρονης Τηλεκπαίδευσης του GUnet θα ήθελε να ευχαριστήσει όλους 
τους χρήστες της πλατφόρμας που με τη συμμετοχή, τα σχόλια και τις παρατηρήσεις 
τους, συμβάλλουν διαρκώς στη περαιτέρω ανάπτυξη και βελτίωσή της. Η υποστήριξή 
τους μας δίνει τη δύναμη να συνεχίσουμε την προσπάθεια. 
Παράλληλα θα θέλαμε να ευχαριστούμε θερμά τη Δ. Κράλλη για τη σημαντική συμβολή 
της στη συγγραφή των εγχειριδίων, καθώς και για τις πάντοτε χρήσιμες κι εύστοχες 
παρατηρήσεις της, την Σ. Γεωργιάδη για τις εικαστικές της παρεμβάσεις, τον 
Μ. Ψαλτάκη και τους συνεργάτες του από το Πανεπιστήμιο Αιγαίου για τις 
προσθήκες στον κώδικα σχετικά με την υποστήριξη latex, την Β. Δασκάλου και 
τους συνεργάτες της από το Πανεπιστήμιο Πατρών για τις χρήσιμες παρατηρήσεις 
και διορθώσεις τους, τον Β. Χανιωτάκη από το Πανεπιστήμιο Κρήτης για τις 
χρήσιμες υποδείξεις του, τον Κ. Κωνσταντινίδη από το Αριστοτέλειο Πανεπιστήμιο 
Θεσσαλονίκης για τις διορθώσεις του καθώς και όλους τους διαχειριστές των 
επίσημων εγκαταστάσεων της πλατφόρμας για την άριστη συνεργασία τους.


Με τιμή,
Ομάδα Ασύγχρονης Τηλεκπαίδευσης GUnet
Μάρτιος 2007
